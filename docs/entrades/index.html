<!DOCTYPE html>
<html lang="ca">
<head>
	<meta charset="UTF-8">
	<meta name="viewport" content="width=device-width, initial-scale=1">
	<meta http-equiv="X-UA-Compatible" content="IE=edge">
	<title></title>
	<meta name="description" content="Blog personal d&#39;en Jordi Moreno Crespi, desenvolupador web i, a estones, escriptor.">
	<meta name="author" content="Jordi Moreno Crespi">
	

	<link rel="preload" href="https://fonts.googleapis.com/css2?family=Work+Sans:ital,wght@0,300;0,400;1,300;1,400&display=swap" as="style" onload="this.onload=null;this.rel='stylesheet'"/>
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<noscript>
		<link href="https://fonts.googleapis.com/css2?family=Work+Sans:ital,wght@0,300;0,400;1,300;1,400&display=swap" rel="stylesheet">
	</noscript>


	
	
	
	<link rel="preload" href="https://jomorespi.github.io/assets/css/style.css" as="style" />
	<link rel="stylesheet" href="https://jomorespi.github.io/assets/css/style.css">

	<link rel="shortcut icon" href="/favicon.ico" type="image/x-icon">
</head>

<body>
	<a href="#primary" class="sr-only">Saltar al contingut</a>
<header>
	<div class="site-title">
		
			<a href="https://jomorespi.github.io/" class="nav-link">
				<svg xmlns="http://www.w3.org/2000/svg" width="24" height="24" viewBox="0 0 24 24" style="fill: currentColor;"><title>Tornar a la portada</title><path d="M12.707 17.293 8.414 13H18v-2H8.414l4.293-4.293-1.414-1.414L4.586 12l6.707 6.707z"></path></svg>
			</a>
			<span>Jordi Moreno. Blog</span>
		
	</div>

	<ul class="social-links">
		<li>
			<a href="https://xarxa.cloud/@jomorespi" target="_blank" class="mastodon" rel="me">
				<span class="sr-only">El meu compte de Mastodon</span>
			</a>
		</li>
		<li>
			<a href="https://github.com/jomorespi/" target="_blank" class="github">
				<span class="sr-only">El meu perfil a GitHub</span>
			</a>
		</li>
		<li>
			<a href="https://codepen.io/jomorespi" target="_blank" class="codepen">
				<span class="sr-only">El meu perfil a Codepen</span>
			</a>
		</li>
		<li>
			<a href="https://www.linkedin.com/in/jomorespi/" target="_blank" class="linkedin">
				<span class="sr-only">El meu perfil a LinkedIn</span>
			</a>
		</li>
	</ul>

	
</header>

	
	<main id="primary" class="container">
		<article class="single">
			<h1></h1>
			<time datetime="0001-01-01T00:00:00">01/01/0001</time>
			<div class="post-content">
				<p>Aquest matí he hagut d&rsquo;anar al metge. Al meu ambulatori hi ha un dispensador de números com el de les carnisseries, però al cap d&rsquo;una estona he descobert que la pantalla no actualitzava la xifra a mesura que la cua avançava. I, un cop he set a la sala d&rsquo;espera, he hagut d&rsquo;estar atent perquè la doctora em cridaria pel nom. Res especialment molest, oi?</p>
<p>Qui em coneix ja ho sap: sordejo. Sóc dur d&rsquo;orella. No sóc completament sord, al contrari. Depenent del volum i el to de la teva veu, de la distància que ens separa, del soroll ambiental, de l&rsquo;acústica de l&rsquo;espai i de la direcció cap on corri el vent, entre d&rsquo;altres, podrem mantenir una conversa normal sense que em facin falta els audiòfons. Si els duc posats la podrem mantenir depenent exactament dels mateixos paràmetres però partint de barems prou més tolerables.</p>
<p>M&rsquo;esplaiaria bastant, parlant de les característiques de la meva sordesa (massa vegades l&rsquo;he vist qüestionada, l&rsquo;he hagut d&rsquo;explicar, defensant-me, intentant justificar com és que he sentit això i no allò), però de moment ens centrarem en aquest resum i en el fet que, en un centre de salut, el fet que una pantalleta no funcioni o el d&rsquo;haver d&rsquo;esperar indicacions per veu em col·loquen en situacions de certa desemparança. Segurament en faig un gra massa; potser m&rsquo;ofego en un got d&rsquo;aigua. Però pesen molt, les desenes d&rsquo;ocasions semblants a, per exemple, aquella en què, a la sala d&rsquo;espera d&rsquo;un otorrino, se&rsquo;m van saltar el torn perquè no vaig sentir la infermera.</p>
<p>(Sí, exacte: l&rsquo;otorrino. El que estudia l&rsquo;audició. El que fa audiometries. El que tracta sords. Et cridaven pel nom. Amb la veu. Veu parlada. Un so. Pels sords. I em va retreure no haver-la sentit.)</p>
<p>Tampoc m&rsquo;ha caigut el món al damunt, aquest matí. I aquella anècdota d&rsquo;anys enrere amb l&rsquo;otorrino ja ha quedat només com un acudit prou efectiu. Però és d&rsquo;aquella mena de situacions que, a més de generar-me un estrès innecessari, em retornen al debat sobre l&rsquo;accessibilitat.</p>
<p>Perquè ens entenguem, seguiré esplaiant-me sobre la meva sordesa. Anys enrere, per exemple, fèiem ràdio. Quan vam començar amb el programa, al poble més d&rsquo;un em preguntava d&rsquo;on sortia aquell Jordi tan xerraire, tan sonat, quan la imatge que tenia de mi era d&rsquo;un individu callat, introvertit, etcètera. Havia d&rsquo;explicar que la diferència no era que m&rsquo;haguessin posat un micro al davant, sinó uns auriculars a través dels quals podia sentir els companys (per mi, una taula de cinc persones on no perdia el fil era com una joguina nova). Una cosa semblant em va passar amb l&rsquo;obligació de teletreballar que va comportar el Covid: en un moment en què tota la comunicació laboral va passar a ser telemàtica, vaig descobrir que no era cap inútil incapaç de fer un bon paper en una reunió ni tenia motius per passar-ho malament, assistint-hi. Val a dir que quan em vaig posar audiòfons vaig ser el primer en sorprendre&rsquo;m de que tantíssimes actituds que hauríem atribuït a ves a saber quin trastorn de la personalitat només tenien una explicació: la sordesa. Em van dir “prova&rsquo;ls uns quants dies fent vida normal” i em vaig adonar que allò meu, fins aleshores, no n&rsquo;havia tingut gaire, de “vida normal”.</p>
<p>Els audiòfons no substitueixen una audició natural sana i encara tinc impediments diaris. Fins i tot si els duc posats prefereixo que hi hagi subtítols al televisor i no puc garantir entendre una conversa a més de dos metres, menys encara si n&rsquo;hi ha d&rsquo;altres de paral·leles o estàs mirant cap a una altra direcció. Per això em molesta que una pantalleta no funcioni i desconfio de sentir la doctora si m&rsquo;ha de cridar pel nom (sobretot si l&rsquo;esperava a la porta 1 i acaba sortint per la 12).</p>
<p>En qualsevol cas, el que tenen en comú tots els episodis que he relatat no són una història d&rsquo;autosuperació ni de llastimeta. Ni molt menys voldria criticar el personal de cap centre de salut (he vist prou escenes de caos en menys de dues hores com per constatar que la sanitat està col·lapsada i els professionals prou esforç fan inhibint-se de rebentar). L&rsquo;element que uneix tots els fets relatats és la seva relació amb l&rsquo;accessibilitat.</p>
<p>En tots ells hi ha intercedit un element (auriculars, micròfons, audiòfons, subtítols) que em facilita la comunicació i l&rsquo;accés a la informació, gràcies al qual s&rsquo;esfumen els meus problemes per relacionar-me amb l&rsquo;entorn real, físic i present. Passo a tenir control sobre aquest i, en conseqüència, assoleixo mil capacitats i se m&rsquo;obren centenars de portes (les que tothom té obertes però jo considerava barrades). A vegades, la presència d&rsquo;aquest element recau en la meva responsabilitat, però d&rsquo;altres no. I el que puc assegurar és que, de tots aquests elements, el més genèric i el que acaba tenint més números per decidir si una discapacitat esdevé o no un calvari és l&rsquo;empatia del personal.</p>
<p>La meva sordesa no és especialment severa, però els seus efectes els notaré, per anys que visqui, cada dia que hagi de sortir de casa. Per entendre&rsquo;ns: si jo fos un ninotet amb un interruptor, diguéssim que tindria dos estats. Prement l&rsquo;interruptor passaria a ser una persona com tu. Sense prémer-lo, seria com tu però molt més vulnerable i desemparat. Amb un complex d&rsquo;inferioritat arrelat, una fòbia social accentuada i una ansietat crònica absolutament innecessària, per destacar-ne només algunes conseqüències.</p>
<p>Exacte: l&rsquo;interruptor es diu accessibilitat. El que m&rsquo;acosta o em separa d&rsquo;una vida plena de sales d&rsquo;espera sense indicacions textuals, d&rsquo;un aïllament constant, d&rsquo;una realitat que deambula al meu voltant i de la qual depèn com en vaig caçant alguns bocins. Sí, és cert, en una filera numerada és tan senzill com preguntar qui és l&rsquo;últim. Però si a la sala d&rsquo;espera hi ha algun batibull i s&rsquo;obre un debat entre diverses persones situades al voltant d&rsquo;un espai de més de tres metres quadrats, no pateixis que perdré el fil a la primera. Si vols, fes un experiment: dedica&rsquo;t, durant dos dies, en situacions d&rsquo;aquest tipus, a preguntar al del teu costat que et resumeixi el que està passant. Potser t&rsquo;endús una sorpresa.</p>
<p>Aquest matí, a la sala d&rsquo;espera, quan he començat a pensar en aquest escrit, la idea era aprofitar aquesta sèrie de consideracions per acabar parlant d&rsquo;accessibilitat web, que és la que afecta el meu camp professional. Però ja s&rsquo;està allargant massa i, ben mirat, tampoc quedarà malament si el missatge és més genèric.</p>
<p>El missatge, de fet, no parla específicament de webs, ni té massa a veure amb mi. De fet, la meva vida no és cap calvari; tinc una edat, em sé espavilar solet i encara m&rsquo;ho munto prou bé, per situacions ridícules que pugui arribar a protagonitzar diàriament. El cas és que el món és ple de ninotets amb un interruptor, cadascun amb les seves instruccions d&rsquo;ús, i massa sovint em trobo que, qui no ha passat per res semblant, poca sensibilitat mostra al respecte. Penso que no costa tant, prémer un interruptor, si en tens l&rsquo;oportunitat. Del que es tracta, bàsicament, és d&rsquo;estalviar situacions de patiment injustificat (de les que malbaraten vides, si s&rsquo;encadenen amb assiduïtat).</p>

			</div>
			
			
		</article>
	</main>


	
</body>
</html>
