<!DOCTYPE html>
<html lang="ca">
<head>
	<meta charset="UTF-8">
	<meta name="viewport" content="width=device-width, initial-scale=1">
	<meta http-equiv="X-UA-Compatible" content="IE=edge">
	<title>Prémer un interruptor</title>
	<meta name="description" content="Blog personal d&#39;en Jordi Moreno Crespi, desenvolupador web i, a estones, escriptor.">
	<meta name="author" content="Jordi Moreno Crespi">
	

	<link rel="preload" href="https://fonts.googleapis.com/css2?family=Work+Sans:ital,wght@0,300;0,400;1,300;1,400&display=swap" as="style" onload="this.onload=null;this.rel='stylesheet'"/>
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<noscript>
		<link href="https://fonts.googleapis.com/css2?family=Work+Sans:ital,wght@0,300;0,400;1,300;1,400&display=swap" rel="stylesheet">
	</noscript>


	
	
	
	<link rel="preload" href="https://jomorespi.github.io/assets/css/style.css" as="style" />
	<link rel="stylesheet" href="https://jomorespi.github.io/assets/css/style.css">

	<link rel="shortcut icon" href="/favicon.ico" type="image/x-icon">
</head>

<body>
	<header>
	<div class="site-title">
		
			<a href="https://jomorespi.github.io/" class="nav-link">
				<svg xmlns="http://www.w3.org/2000/svg" width="24" height="24" viewBox="0 0 24 24" style="fill: currentColor;"><title>Tornar a la portada</title><path d="M12.707 17.293 8.414 13H18v-2H8.414l4.293-4.293-1.414-1.414L4.586 12l6.707 6.707z"></path></svg>
			</a>
			<span>Jordi Moreno. Blog</span>
		
	</div>

	<ul class="social-links">
		<li>
			<a href="https://xarxa.cloud/@jomorespi" target="_blank" class="mastodon" rel="me">
				<span class="sr-only">El meu compte de Mastodon</span>
			</a>
		</li>
		<li>
			<a href="https://github.com/jomorespi/" target="_blank" class="github">
				<span class="sr-only">El meu perfil a GitHub</span>
			</a>
		</li>
		<li>
			<a href="https://codepen.io/jomorespi" target="_blank" class="codepen">
				<span class="sr-only">El meu perfil a Codepen</span>
			</a>
		</li>
		<li>
			<a href="https://www.linkedin.com/in/jomorespi/" target="_blank" class="linkedin">
				<span class="sr-only">El meu perfil a LinkedIn</span>
			</a>
		</li>
	</ul>

	
</header>

	
	<main class="container">
		<article class="single">
			<h1>Prémer un interruptor</h1>
			<time datetime="2023-12-07T12:05:16">07/12/2023</time>
			<div class="post-content">
				<p>Aquest matí he hagut d&rsquo;anar al metge. Al meu ambulatori hi ha un dispensador de números com el de les carnisseries, però al cap d&rsquo;una estona he descobert que la pantalla no actualitzava la xifra a mesura que la cua avançava. I un cop he set a la sala d&rsquo;espera, he hagut d&rsquo;esperar que la doctora em cridés pel nom. Res especialment molest, oi?</p>
<p>Qui em coneix ja ho sap: sordejo. Sóc dur d&rsquo;orella. No sóc completament sord, al contrari. Depenent del volum i el to de la teva veu, de la distància que ens separa, del soroll ambiental, de l&rsquo;acústica de l&rsquo;espai i de la direcció cap on corri el vent, entre d&rsquo;altres, podrem mantenir una conversa normal sense que em facin falta els audiòfons. Si els duc posats la podrem mantenir depenent exactament dels mateixos paràmetres però partint de barems prou més tolerables.</p>
<p>M&rsquo;esplaiaria bastant, parlant de les característiques de la meva sordesa, però de moment ens centrarem en això i en que, en un centre de salut, el fet que una pantalleta no funcioni o el d&rsquo;haver d&rsquo;esperar indicacions per veu em col·loquen en situacions de certa desamparança. Segurament en faig un gra massa; potser m&rsquo;ofego en un got d&rsquo;aigua. Però encara em pesa el record aquella ocasió en què, a la sala d&rsquo;espera d&rsquo;un otorrino, se&rsquo;m van saltar el torn perquè no vaig sentir la infermera.</p>
<p>(Sí, exacte: l&rsquo;otorrino. El que estudia l&rsquo;audició. El que fa audiometries. El que tracta sords. Et cridaven pel nom. Amb la veu. Veu parlada. Un so. Pels sords. I em va retreure no haver-la sentit.)</p>
<p>Tampoc m&rsquo;ha caigut el món al damunt, aquest matí. I aquella anècdota d&rsquo;anys enrere amb l&rsquo;otorrino ja ha quedat només com un acudit prou efectiu. Però és d&rsquo;aquella mena de situacions que, a més de generar-me un estrès innecessari, em retornen al debat sobre l&rsquo;accessibilitat.</p>
<p>Perquè ens entenguem, seguiré esplaiant-me sobre la meva sordesa. Anys enrere, per exemple, fèiem ràdio. Quan vam començar amb el programa, al poble més d&rsquo;un em preguntava d&rsquo;on sortia aquell Jordi tan xerraire, tan sonat, quan la imatge que tenia de mi era d&rsquo;un individu callat, introvertit, etcètera. Havia d&rsquo;explicar que la diferència no era que m&rsquo;haguessin posat un micro al davant, sinó uns auriculars a través dels quals podia sentir els companys. Una cosa semblant em va passar amb l&rsquo;obligació de teletreballar que va comportar el Covid: en un moment en què tota la comunicació laboral va passar a ser telemàtica, vaig descobrir que no era un inútil incapaç de fer un bon paper en una reunió (i reia d&rsquo;incredulitat quan un client, en una trucada, recalcava que havia demanat per “aquest noi que m&rsquo;ho soluciona bé”).</p>
<p>Quan em vaig posar audiòfons jo vaig ser el primer en sorprendre&rsquo;m de que tantíssimes actituds que hauríem atribuït a ves a saber quin trastorn de la personalitat només tenien una explicació: la sordesa. Però els audiòfons no substitueixen una audició natural sana i encara tinc impediments diaris. Fins i tot si els duc posats necessito subtítols al televisor i caldrà que t&rsquo;acostis a menys de dos metres, em miris a la cara i resis perquè cap soroll o conversa paral·lela intercedeixi la nostra si et vols assegurar que no se m&rsquo;escapa res del que em vols dir. Per això em molesta que una pantalleta no funcioni i desconfio de sentir la doctora si m&rsquo;ha de cridar pel nom (encara més si l&rsquo;esperava a la porta 1 i acaba sortint per la 12).</p>
<p>En qualsevol cas, el que tenen en comú tots els episodis que he relatat no són una història d&rsquo;autosuperació ni cap punyeta d&rsquo;aquestes. Ni molt menys voldria criticar el personal de cap centre de salut (he vist prou escenes en menys de dues hores com per constatar que la sanitat està col·lapsada i els professionals prou esforç fan inhibint-se de rebentar). L&rsquo;element que uneix tots els fets relatats és la seva relació amb l&rsquo;accesibilitat.</p>
<p>En tots ells hi ha intercedit un element (auriculars, micròfons, audiòfons, subtítols) que em facilita la comunicació i gràcies al qual s&rsquo;esfumen els meus problemes per relacionar-me amb l&rsquo;entorn real, físic i present. Passo a tenir control sobre aquest i, en conseqüència, assoleixo mil capacitats i se m&rsquo;obren centenars de portes (les que tothom té obertes però jo considerava barrades). A vegades, la presència d&rsquo;aquest element recau en la meva responsabilitat, però d&rsquo;altres no. I el que puc assegurar és que, de tots aquests elements, el més genèric i el que acaba tenint més números per decidir si una minusvalia esdevé o no un calvari és l&rsquo;empatia del personal.</p>
<p>La meva sordesa no és especialment severa, però els seus efectes els notaré cada dia per anys que visqui. Per entendre&rsquo;ns: si jo fos un ninotet amb un interruptor, diguessim que tindria dos estats. Prement l&rsquo;interruptor passaria a ser una persona com tu. Sense prémer-lo, seria com tu però molt més vulnerable i desemparat. Amb una fòbia social accentuada i una ansietat crònica absolutament innecessàries, per destacar-ne només un parell de conseqüències.</p>
<p>Exacte: l&rsquo;interruptor es diu accessibilitat.</p>
<p>Aquest matí, a la sala d&rsquo;espera, quan he començat a pensar en aquest escrit, la idea era aprofitar aquesta sèrie de consideracions per acabar parlant d&rsquo;accessibilitat web, que és la que afecta el meu camp professional. Però trobo que l&rsquo;allargaria massa i que, ben mirat, no està gens malament si el missatge és més genèric.</p>
<p>El missatge, de fet, no parla de webs ni parla de mi. És molt més senzill: trobo que no costa tant, prémer un interruptor, si en tens l&rsquo;oportunitat.</p>

			</div>
			
			
		</article>
	</main>


	
</body>
</html>
